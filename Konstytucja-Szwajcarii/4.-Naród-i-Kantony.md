# Tytuł 4: Naród i Kantony

## Rozdział 1: Postanowienia ogólne

### Art. 136. Prawa polityczne
1. Prawa polityczne w sprawach federalnych przysługują wszystkim Szwajcarom, którzy ukończyli 18 rok życia i nie są ubezwłasnowolnieni z powodu choroby psychicznej lub niedorozwoju umysłowego. Wszyscy mają równe prawa polityczne i obowiązki.
2. Mogą oni brać udział w wyborach do Rady Narodowej i w głosowaniach federalnych, jak również mogą podejmować i podpisywać inicjatywy ludowe i referenda w sprawach federalnych.

### Art. 137. Partie polityczne
Partie polityczne współdziałają w kształtowaniu poglądów i woli Narodu.

## Rozdział 2. Inicjatywa i referendum

### Art. 138. Inicjatywa ludowa w sprawie całkowitej zmiany Konstytucji Federalnej
1. 100 000 uprawnionych do głosowania może, w ciągu 18 miesięcy od oficjalnej publikacji ich inicjatywy, zaproponować całkowitą zmianę Konstytucji Federalnej.
2. Propozycja ta jest przedstawiana Narodowi pod głosowanie.

### Art. 139. Inicjatywa ludowa w sprawie częściowej zmiany Konstytucji Federalnej
1. 100 000 uprawnionych do głosowania może, w ciągu 18 miesięcy od oficjalnej publikacji ich inicjatywy, żądać częściowej zmiany Konstytucji Federalnej.
2. Inicjatywa ludowa w sprawie częściowej zmiany Konstytucji Federalnej może mieć formę propozycji o ogólnym charakterze lub zredagowanego projektu.
3. Jeżeli inicjatywa narusza jedność formy, jedność materii lub bezwzględnie obowiązujące postanowienia prawa międzynarodowego, Zgromadzenie Federalne uznaje ją za całkowicie lub częściowo nieważną.
4. Jeżeli Zgromadzenie Federalne zgadza się z inicjatywą w formie propozycji o ogólnym charakterze, opracowuje częściową zmianę w duchu tej inicjatywy i przedstawia ją Narodowi i Kantonom pod głosowanie. Jeżeli odrzuca inicjatywę, przedstawia ją Narodowi pod głosowanie; Naród rozstrzyga, czy inicjatywie należy nadać bieg. Jeżeli Naród zgodzi się z inicjatywą, Zgromadzenie Federalne opracowuje odpowiedni projekt.
5. Inicjatywa w formie opracowanego projektu zostaje przedstawiona Narodowi i Kantonom pod głosowanie. Zgromadzenie Federalne zaleca przyjęcie inicjatywy lub jej odrzucenie. Jeżeli zaleca odrzucenie, może przedstawić kontrpropozycję.

### Art. 139b. Procedura dotycząca inicjatywy i kontrpropozycji.
1. Naród głosuje nad inicjatywą i kontrpropozycją w tym samym momencie.
2. Naród może udzielić poparcia obu propozycjom. W odpowiedzi na trzecie pytanie, może wybrać, której propozycji należy dać pierwszeństwo w przypadku, gdy obie zostaną przyjęte.
3. Jeżeli w odpowiedzi na trzecie pytanie, jedna propozycja zmiany Konstytucji dostaje więcej głosóœ od Narodu, a druga więcej głosów od Kantonów, w życie wchodzi propozycja, która uzyskuje wyższą sumę procentu głosów Narodu i procentu głosów Kantonów w trzecim pytaniu. 

### Art. 140. Referendum obligatoryjne
1. Narodowi i Kantonom przedstawia się pod głosowanie:
a. zmiany Konstytucji Federalnej;
b. przystąpienie do organizacji zbiorowego bezpieczeństwa lub do wspólnot ponadnarodowych;
c. ustawy federalne uznane za pilne, które nie mają podstaw konstytucyjnych i których czas obowiązywania przekracza jeden rok; te ustawy federalne muszą być w ciągu roku po przyjęciu przez Zgromadzenie Federalne przedstawione pod głosowanie.

2. Narodowi przedstawia się pod głosowanie:
a. inicjatywy ludowe w sprawie całkowitej zmiany Konstytucji Federalnej;
b. inicjatywy ludowe w sprawie częściowej zmiany Konstytucji Federalnej w formie propozycji o ogólnym charakterze, które zostały odrzucone przez Zgromadzenie Federalne;
c. pytanie, czy należy przeprowadzić całkowitą zmianę Konstytucji Federalnej w razie niejednomyślności obu izb.

### Art. 141. Referendum fakultatywne
1. Jeżeli w ciągu 100 dni od oficjalnej publikacji aktu prawnego 50 000 uprawnionych do głosowania lub osiem Kantonów tego zarząda, następujące akty przedstawia się Narodowi pod głosowanie:
a. ustawy federalne;
b. ustawy federalne uznane za pilne, których czas obowiązywania przekracza jeden rok;
c. uchwały federalne, o ile przewiduje to konstytucja lub ustawa;
d. umowy międzynarodowe, które:
  1. są bezterminowe i nie przewidują wypowiedzenia;
  2. przewidują przystąpienie do organizacji międzynarodowych;
  3. zawierają ważne przepisy prawne lub których wdrożenie wymaga wprowadzenia praw federalnych.

### Art. 141a. Wdrożenie umów międzynarodowych
1. Jeśli decyzja o ratyfikacji umowy międzynarodowej podlega obligatoryjnemu referendum, Zgromadzenie Federalne może dołączyć do decyzji o ratyfikacji poprawki do Konstytucji, które służą wypełnieniu umowy.
2. Jeśli decyzja o ratyfikacji umowy międzynarodowej podlega fakultatywnemu referendum, Zgromadzenie Federalne może dołączyć do decyzji o ratyfikacji poprawki do prawa, które służą wypełnieniu umowy.

### Art. 142. Wymagane większości
1. Projekty przedstawione Narodowi pod głosowanie zostają przyjęte, jeżeli opowiada się za tym większość głosujących.
2. Projekty przedstawione Narodowi i Kantonom pod głosowanie zostają przyjęte, jeżeli opowie się za tym większość głosujących i większość kantonów.
3. Wynik głosowania ludowego w Kantonie określa głos tego Kantonu.
4. Kantony Obwalden, Nidwalden, Bazylea-miasto, Bazylea-okolica, Appenzell-Ausserrhoden i Appenzell-Innerrhoden mają po połowie głosu kantonalnego.
